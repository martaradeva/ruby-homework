# Word wrap

Едно от нещата, които се използват навсякъде в софтуера, е разделянето на дълъг едноредов текст на множество редове. Виждате го във всеки сайт, в любимия си текстов редактор, IM и т.н. Разбира се, обикновено не ви се налага да си го пишете сами.

Проблемът е доста стар и доста труден, защото зависи от шрифта, големината на всяка от буквите, разстоянията между тях, символите, по които могат да се разделят редове, и езика на текста.

В това предизвикателство ще направите подобна функция. Целта е да упражните някои от методите на `Enumerable`, в комбинация с такива от `String` и с наученото за Ruby до момента.

След като пробвате да напишете един прост алгоритъм за word wrap, ще оцените какво правят програмите, които рендерират текст за нас и какво и получаваме наготово, приемайки го за даденост.

## Условието

Добавете функция `word_wrap` към класа `String` (чрез monkey-patching). Като единствен аргумент на функцията се подава цяло число (по-голямо от нула), което задава максималния брой символи на един ред. Няма ограничение за броя редове, които могат да се получат. Възможно е някои от редовете да са по-къси от ограничението. Възможно е в резултата да има и редове, надвишаващи ограничението, ако в тях не е имало къде да се направи line break.

Резултатът от функцията трябва да е масив от низове, всеки елемент на който представлява отделен ред.
Ако в текста няма символи, различни от празно място и нов ред, да се върне празен масив.

Разбира се, за опростение на задачата, ще наложим следните ограничения върху текста:

- Текстът може да съдържа само букви (от всякакви азбуки, не само латиница), цифри, символите `.,!?`, празни места и нови редове.
- В резултатния низ не трябва да има whitespace в началото или в края, както и всички последователности от един или повече whitespace символа трябва да бъдат заменени с един-единствен интервал. Функцията трябва да връща един и същ резултат за `word wrap`, и `word  \n     wrap`.
- Разделяне на текста на два нови реда може да става само на места, където има поне един интервал или символ за нов ред.

## Пример

    "  \nHow much wood would\na woodchuck chuck if a woodchuck could chuck wood?\n   As much as a woodchuck would chuck if a woodchuck could chuck wood.\n\n ".word_wrap(20)`

Резултат:

    [
      "How much wood would",
      "a woodchuck chuck if",
      "a woodchuck could",
      "chuck wood? As much",
      "as a woodchuck would",
      "chuck if a woodchuck",
      "could chuck wood."
    ]

Както и в предните предизвикателства - няма да получавате невалидни входни данни.

## Примерен тест

Примерните тестове се намират в [GitHub хранилището с домашните](https://github.com/fmi/ruby-homework/blob/master/challenges/03/sample_spec.rb). За информация как да ги изпълните, погледнете [README-то на хранилището](https://github.com/fmi/ruby-homework#readme).
